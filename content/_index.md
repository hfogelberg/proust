---
title: "Proustprojektet"
date: 2022-02-24T22:32:11+01:00
draft: false
---
Världen har blivit galen.

I morse vaknade jag upp till nyheten att Ryssland slutligen påbörjat invasionen av Ukraina. Efter 30 år av i alla fall relativt lugn har ett anfallskrig åter brutit ut i Europa.  

Väl hemma från jobbet satte jag mig i fåtöljen och plockade upp Slottet av Franz Kafka. Den boken känns fel idag. Världen är tillräckligt surrealistisk och uppskruvad just nu. Jag behöver någonting annat - någonting som bryter av mot stress, tidspress, notiser i mobilen, klimatförändringar, krig, mm.

Valet föll på Marcel Proust och På spaning efter den tid som flytt. Jag har tidigare läst en hel del av verket, men nu vill jag göra det mer ordentligt, lite djupare och även skriva ned mina tankar om boken. Därav Proustprojektet.




