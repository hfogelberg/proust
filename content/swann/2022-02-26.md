---
title: 1. Berättarens sömproblem
date: 2022-02-26T17:13:34+01:00
draft: false
weight: 1
---
> Länge hade jag för vana att gå tidigt till sängs. Ibland fick jag knappt tid att släcka ljuset förrän mina ögon föll ihop; det skedde så hastigt att jag inte hann tänka: ”Nu somnar jag.”

Och därmed börjar en berättelse som kommer att pågå i 4215 sidor, lite beroende på fontstorlek, tryck översättning och annat naturligtvis.

Berättaren, vilket huvudpersonen vanligen kallas, somnar ofta snabbt, vanligen mitt i en mening i den bok han råkar läsa när han ligger i sängen. Några timmar senare vaknar han till med ett ryck, omedveten om att han sovit och ofta färvirrad av det han just drömt. Det kan höra ihop med någonting han var med om i sin barndom, boken han läst eller kanske en erotisk upplevelse. Därefter ligger han vaken länge, utan att kunna somna om. Han tänker på rum han tidigare sovit i eller händelser som rört sänggående, sömn och uppvaknande. Just denna natt kom han att tänka på sin mormors hus i Combray, där familjen ofta tillbringade somrarna när han var barn. Vi introduceras för flera karaktärer som kommer att återkomma i romanen; föräldrarna, mormor, Swann och hushållerskan Francoise. 

Berättaren är mycket fäst vid sin mamma och kan inte sova utan en godnattpuss. Fadern vill vänja honom av vid det och menar att han måste tuffa till sig. Just denna kväll får de besök av Swann och nattningsritualen uteblir, vilket leder till några timmar av ångest och sömnlöshet. När föräldrarna till sist skall lägga sig är han fortfarande vaken och till berättarens förvåning ser fadern lidandet och föreslår han mamman skall sova i sonens rum den natten.

