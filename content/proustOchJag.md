---
title: "Proust och jag"
date: 2022-02-26T17:01:10+01:00
draft: false
---
Tredje året i gymnasiet och lektion i svenska. Efter att ha gått igenom antiken, renässansen, upplysningen, mm är vi framme vid modernismen. Som läxa har vi utdrag ur tre böcker att läsa, Odysseus av James Joyce, Processen av Franz Kafka och På spaning efter den tid som flytt av Marcel Proust. Uppgiften är att jämföra de tre texterna, tala om vilken vi tycker bäst och sämst om och motivera.

Jag hade räknat med att tycka bäst om Kafka, men tyckte bara utdraget var konstigt och tråkigt. Jag har senare läst en hel del av Kafka och vet nu varför jag fick det intrycket. Vi läste den enda översättningen som då fanns och den var gjod av en snustorr akademiker någon gång på 1940-talet och baserad på ganska tveksamt källmaterial.

Vad jag tyckte om Proust minns jag inte, utan det var James Joyce jag fastnade för. Om jag egentligen tyckte om det hela vet jag inte. Kanske var det mest för att det passade in i min självbild som intellektuell tonåring? Jag har sedan dess flera gånger försökt ta mig igenom Ulysses både på svenska och engelska utan att lyckas.

Några år senare bodde jag i Uppsala och cyklade en dag in till centrum. Jag gick in på Studentbokhandeln och köpte Swanns värld i en alldeled för dyr, inbunden utgåva. Därefter fortsatte jag in PÅ ofvandahls och köpte en dyr kaka. Jag cyklade hem, gjorde kaffe och sog mig ned i den fula, men bekväma fåtöljen i studentrummet. Jag hällde upp kaffe, öppnade boken, började läsa och fattade ingenting. Jag kände mig förvirrad, dum och besviken. Tjugo sidor senare gav jag upp för gott och många år senare såldes boken på en loppmarknad för nästan ingenting.

Nu, när jag är på andra sidan 50 har det första förvirrade intrycket släppt. Jag är en annan människa än jag vbar för 30 år sedan, har (givetvis) mycket er erfarenhet och en helt annan syn på det mesta - på gott och ont. Jag har ännu inte läst hela På spaning efter den tid som flytt, men har nu bestämt mig för att göra det och att göra det djupare och mer systematiskt än innan.  

Därav denna blog!